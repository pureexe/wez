---
title: ไกด์แนวทางในการเก็บฉากจบของเกม "Ib"
date: 2018-04-29 T00:00:00.000+07:00
---

![](/assets/images/ibend3/leave.png)

สวัสดีครับ! เนื่องจากว่ามีคนเรียกร้องอยากได้บทความที่ช่วยแนะนำเงื่อนไขฉากจบต่าง ๆ ให้เกม "Ib" แบบแปลไทยด้วย จึงได้ไปหาข้อมูลมาเขียนให้ครับ!! เกม Ib นี้มีฉากจบหลัก 7 แบบ แต่มีอยู่ 1 แบบที่แยกย่อยออกไปอีก 4 แบบ โดยใช้ชื่อฉากจบเดียวกัน ดังนั้นรวมหมดแล้วจึงมี 10 แบบครับ!! ซึ่งแต่ละแบบก็จะมีเงื่อนไขที่แตกต่างกันไปครับ ไปดูกันเลยครับว่ามีอะไรบ้าง และมีเงื่อนไขอย่างไรบ้าง

##  1. พันธะสัญญาแห่งการพบกันใหม่ 

![](/assets/images/ibend3/promise.png)

- แกรีต้องรอด
- ค่าความสัมพันธ์กับแกรี ต้องมีอย่างน้อย 8 แต้ม
- เลือก "ให้ผ้าเช็ดหน้า" กับแกรี หลังจากเผาภาพแมรีแล้ว

##  2. รอยแตกร้าวแห่งความทรงจำ 

![](/assets/images/ibend3/crannies.png)

- แกรีต้องรอด
- ค่าความสัมพันธ์กับแกรี ต้องมีน้อยกว่า 8 แต้ม

## 3. ด้วยกัน ตลอดไป

![](/assets/images/ibend3/together.png)

- แกรีต้องตาย
- หลังจากแกรีตายแล้ว ให้ออกจากหอศิลป์ทันที โดยไม่ขึ้นไปหาภาพแมรี

## 4. ยินดีต้อนรับสู่โลกของเกอร์เตนา

![](/assets/images/ib/ib.png)

- แกรีต้องตาย
- ค่าความสัมพันธ์กับแมรี ต้องมีอย่างน้อย 4 แต้ม

## 5. ภาพวาดที่ถูกลืม

![](/assets/images/ib/ib.png)

- แกรีต้องตาย
- เอาไฟแช็กจากแกรี แล้วนำไปเผาภาพแมรี
- ช่วงที่จะออกจากหอศิลป์ เลือก "กระโดดเข้าไปในภาพ"

## 6. การสูญสิ้นของภาพวาด

![](/assets/images/ib/ib.png)

- แกรีต้องตาย
- ค่าความสัมพันธ์กับแมรี ต้องมีน้อยกว่า 4 แต้ม

## 7. อีฟผู้เดียวดาย (แยกเป็น 4 แบบ)

![](/assets/images/ib/ib.png)

แบบที่ 1 - ต้องทำเงื่อนไขสำหรับฉากจบ 1 หรือ 2 ก็ได้ ในช่วงที่จะออกจากหอศิลป์ ให้เลือกตามแม่ไป

แบบที่ 2 - ต้องทำเงื่อนไขสำหรับฉากจบ 5 ช่วงที่จะออกจากหอศิลป์ เลือก "ไปกับแกรี"

แบบที่ 3 - ต้องทำเงื่อนไขสำหรับฉากจบ 3 หรือ 5 ก็ได้ ช่วงที่จะออกจากหอศิลป์ เลือก "ถอยออกมา"

แบบที่ 4 - ต้องทำเงื่อนไขสำหรับฉากจบ 3 หรือ 5 ก็ได้ ในห้องสีดำที่มีผลงานชื่อ "ฉากสุดท้าย" ให้เลือก "นอนลงไป" หลังจากนั้นให้เลือก "หลับตาต่อไป" จนจบ

สำหรับจำนวนฉากจบทั้งหมด พร้อมเงื่อนไขคร่าว ๆ ในการเก็บฉากจบ ก็มีเพียงเท่านี้ครับ! ต่อจากนี้จะอธิบายปัจจัยที่ส่งผลต่อการเก็บฉากจบแบบละเอียดขึ้นนะครับ 

![](/assets/images/ib/ib.png)

## ปัจจัยที่มีผลต่อกับเงื่อนไขฉากจบ

วิธีที่จะทำให้แกรีรอดหรือตาย รวมถึงการเพิ่มค่าความสัมพันธ์ต่าง ๆ นั้น จะขึ้นอยู่กับ 3 ปัจจัยหลักครับ ได้แก่

> Doom Counter : เป็นเหมือนตัวนับความเลวร้ายที่ได้ทำลงไป ซึ่งจะเพิ่มขึ้นได้แบบ +1 แต้ม ดังนี้

- เลือกเตะหัวหุ่นในห้องกระจก ในพื้นที่สีเทา
- ดึงสายด้านขวาสุด ในห้องที่มีสาย 5 สาย ที่อยู่ด้านหลังห้องกระต่ายดวงตาสีชาด ในพื้นที่สีม่วง
- เลือกเตะตุ๊กตาที่ขวางประตู ในพื้นที่สีม่วง
- หากุญแจในห้องตุ๊กตาเจอไม่ทัน (+2 แต้มเลย)
- เลือกตอบ ออกไปกับแกรี ตอนแมรีถามว่าถ้าออกไปได้ 2 คน จะไปกับใคร
- ผลักหัวหุ่นในห้องที่มีฝนตกให้หล่นแตกทั้งหมด

![](/assets/images/ib/ib.png)

> ความสัมพันธ์กับแกรี : เป็นค่าความผูกพันระหว่างอีฟกับแกรี ซึ่งจะเพิ่มขึ้นได้แบบ +1 แต้ม ดังนี้

- อ่านตู้หนังสือ ในพื้นที่ที่เราโดนขังแล้วต้องกดปุ่มออกมา มีหุ่นไร้หัวไล่ตาม ในพื้นที่สีม่วง
- เลือกอ่านข้อความที่อยู่บนผนังในห้องเขาวงกต ในพื้นที่สีเทา
- เลือกห้ามแกรีไม่ให้เตะหัวหุ่นในห้องกระจก
- เลือกหยิบเสื้อโค้ทคืนให้แกรี
- คุยกับแกรี 7 ครั้งขึ้นไป หลังคืนเสื้อโค้ทแล้ว
- อ่านชื่อภาพวาด "ปริศนาสีนม" เป็นภาพวาดจุดสีขาว ในพื้นที่สีม่วง
- ตอนไฟดับแล้วแกรีถามหาว่าอยู่ที่ไหน ให้เราตอบอะไรก็ได้ที่ไม่ใช่ "......."
- คุยกับแกรี 6 ครั้งขึ้นไป ในช่วงที่อาบแดด ในสมุดภาพวาด
- หลังจากตกลงไปในกล่องของเล่น แล้วเจอกับแกรี ให้เราตอบอะไรก็ได้ที่ไม่ใช่ "......."

![](/assets/images/ib/ib.png)

> ความสัมพันธ์กับแมรี : เป็นค่าความผูกพันระหว่างอีฟกับแมรี ซึ่งจะเพิ่มขึ้นได้แบบ +1 แต้ม ดังนี้

- เปิดดูภาพวาดอีฟกลับหัว ในห้องที่ตามหาตัวขี้ก้าง ในพื้นที่สีเหลือง + อ่านข้อความ "แกรีผู้ถูกแขวน" 
(อยู่ในพื้นที่ใหญ่ในพื้นที่สีเทา ที่มีภาพวาดสาวและหุ่นไร้หัวไล่ตามเยอะ ห้องแถวกลางที่มีประตูสองบาน ให้เข้าประตูขวา มีข้อความอยู่ที่กระดาษบนผนัง 
แต่ต้องเลือกเตะหัวหุ่นในห้องกระจกก่อน จึงจะอ่านได้) + เมื่อทำครบทั้ง 2 ข้อแล้ว ตอนเจอกับแมรีครั้งแรก ให้ถามแมรีว่า "เธอเป็นอะไรมั้ย?" (ถ้าทำไม่ครบ จะไม่มีคำถามให้เลือก)
- ตอนแมรีถามว่าอีฟคิดยังไงกับภาพ "ดวงตาสีชาด" ให้เลือกตอบ "น่ารักดีค่ะ" หรือ "หนูอยากลูบหัวมันมากเลยค่ะ" ก็ได้
- ตอนที่เถาวัลย์แยกแกรีออกจากอีฟและแมรี แล้วแมรีบอกว่าจะล่วงหน้าไปก่อน ให้เราเลือกตอบ "ฉันก็ว่างั้นเหมือนกัน"
- เลือกตอบ ออกไปกับแมรี ตอนแมรีถามว่าถ้าออกไปได้ 2 คน จะไปกับใคร
- คุยกับแมรี 7 ครั้งขึ้นไป ในพื้นที่สีน้ำตาล ในช่วงที่แมรีเดินตามหลังเราช้า ๆ และหลังจากแมรีแทงหัวหุ่น

![](/assets/images/ib/ib.png)

ดังนั้น ปัจจัยที่จะทำให้แกรีตาย มี 4 ปัจจัย ดังนี้

- เปิดดูภาพวาดอีฟกลับหัว 
- อ่านข้อความ "แกรีผู้ถูกแขวน"
- มี Doom Counter รวมตั้งแต่ 5 แต้มขึ้นไป หลังจบฉากหากุญแจในห้องตุ๊กตา
- หากุญแจในห้องตุ๊กตาเจอไม่ทัน

เอาล่ะครับ! ก็มีเพียงเท่านี้แหละครับสำหรับไกด์ฉากจบ เขียนมาเยอะมากเลยแฮะ55 หวังว่าจะช่วยให้ทุกท่านเก็บฉากจบได้ง่ายขึ้นนะครับ!

![](/assets/images/ib/ib.png)

อ๊ะ! แต่เดี๋ยวก่อน!? นอกจากเรื่องของฉากจบแล้ว ยังมีความลับพิเศษอื่น ๆ อยู่อีกนิดหน่อยด้วยนะครับ!! ไหน ๆ แล้วก็เขียนบอกด้วยละกัน555

## 1. ด่านพิเศษอีก 3 ด่าน คือ พื้นที่สีส้ม, พื้นที่สีฟ้าอมเขียว และพื้นที่สีดำ

![](/assets/images/ib/ib.png)

- ต้องจบเกมแบบฉากจบที่ 1, 2, 3 หรือ 5 ให้ได้สักครั้งหนึ่งก่อน แล้วไฟล์เกมจะเป็น Ib+ เมื่อเล่นรอบต่อไป ให้โหลดเกมจากไฟล์นั้น แล้วจะปลดล็อกด่านใหม่
- หลังจากจบด่าน "สมุดภาพวาด" แล้ว เมื่อเข้าไปยังพื้นที่สีดำเพื่อที่จะออกจากหอศิลป์ ให้ไปยังห้องที่เหมือนกับห้องแรกสุดที่เจอตอนเริ่มเกม มีโต๊ะต้อนรับและโปสเตอร์ปลาบนผนัง 
จะเห็นว่าด้านล่างจะมีบันได ให้ลงไป ก็จะเริ่มเข้าสู่ด่านใหม่

## 2. ห้องโบนัส 

โดยในเกมจะเรียกว่า "หอศิลป์ที่แท้จริง" เป็นห้องที่จะเก็บรวบรวมผลงานทั้งหมดที่เราเคยได้อ่านชื่อไป รวมถึงได้คุยกับตัวละครเพิ่มอีกนิดหน่อยด้วย นอกจากนี้ก็มีดนตรีให้ฟัง

![](/assets/images/ib/ib.png)

- หลังจบด่านพิเศษครบแล้ว จะได้ "กุญแจสีดำ" ซึ่งอยู่ในกล่องภายในห้องที่มีผลงาน "ฉากสุดท้าย" 
- หลังจบเกมแล้ว จะมีตัวเลือกขึ้นมาว่าจะเข้าสู่หอศิลป์ที่แท้จริงหรือไม่ และกุญแจสีดำจะหายไป

ภายในห้องโบนัสนี้ จะมีตัวละครมาปรากฎตัวด้วย ซึ่งต้องได้ฉากจบโดยเฉพาะกันด้วย ดังนี้

- แกรี : ต้องเคยได้ฉากจบที่ 1 มาแล้ว จะปรากฎตัวในห้องที่มีภาพปลา
- แมรี : ต้องเคยได้ฉากจบที่ 3 มาแล้ว จะปรากฎตัวในห้องที่มีประตูหลายบานที่มีหลายสี
- แม่ของอีฟ : ต้องเคยได้ฉากจบที่ 2 มาแล้ว จะปรากฎตัวในห้องที่มีผลงานดอกกุหลาบ และโซฟา
- พ่อของอีฟ : ต้องเคยได้ฉากจบที่ 5 มาแล้ว จะปรากฎตัวในห้องที่มีภาพปลา
- มด : เคยคุยกับมดที่อยู่ในพื้นที่สีเขียวมาแล้ว จะปรากฎตัวในห้องประตูเขียว ที่รวบรวมผลงานในพื้นที่สีเขียวทั้งหมด
- โน้ตดนตรี : สามารถใช้ฟังเพลงได้ ต้องเคยได้ฉากจบที่ 1 มาแล้ว จะปรากฎตัวในห้องแรกสุด ที่มีพนักงานต้อนรับ

![](/assets/images/ib/ib.png)

## ส่งท้าย

คราวนี้หมดจริง ๆ แล้วครับ เรียกได้ว่าบอกวิธีแทบหมดเปลิอกเลย หวังว่าจะช่วยให้เก็บฉากจบและจุดลับได้ง่ายขึ้นนะครับ

![](/assets/images/wezlogo2crop645.png)

## เครดิตข้อมูล

อ้างอิงมาจาก http://www.vgperson.com/games/ib.htm และ http://ibgame.wikia.com/wiki/Endings
